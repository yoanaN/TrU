# Тема 3
## Променливи и константи.Основни типове данни 

Под променлива в програмирането се разбира именовано пространство в оперативната памет на компютъра, заделено специално по време на изпълнение на дадена програма и отнасящо се само за тази програма. Предназначението на променливите е да съхраняват различни данни, необходими за правилното функциониране на програмата.
Основните характеристики на всяка променлива са:
+ <b>тип</b> Типа на променливата показва каква информация може да се записва в променливата и какви операции могат да бъдат извършвани с тази информация.
+ <b>име </b>На практика при всяко изпълнение на дадена програма, променливите се разполагат на различни места в оперативната памет на
компютъра. Търсенето на точния участък от оперативната памет с цел четене, запис или промяна на информацията става по името на променливата обозначаваща този участък. Името на променливата трябва да е уникално и еднозначно да идентифицира променливата. Съставя се като непразна последователност, която може да съдържа в себе си букви, цифри или знака _ (долно тире). Трябва изрично да подчертаем, че езикът С++ прави разлика между малки и главни букви и не бива в името на променливата да има интервал (шпация).

### Константна променлива 
Константна променлива (или още именована константа), това е променлива (в смисъл на участък от оперативната памет на компютъра), чийто стойност не може да бъде променяна. Под константи ще разбираме конкретните данни (числа, символи и т.н.), които могат да бъдат стойности на променливи.
Променливите и константите от тип short, long, int, float, double и long double се наричат променливи и константи от числов тип, като първите три са целочислени типове, а останалите три се наричат реални типове данни. 

### Стандартни типове данни в езика С++
![image](https://user-images.githubusercontent.com/91801674/212552506-4d4076ed-d468-4c0e-89f8-b45bdf57d0d4.png)

В кода на дадена програма целите константи могат да се записват в десетична, осмична или шестнайсетична бройна система. Това не променя тяхното представяне в паметта където всяко число се представя в двоична бройна система.
Ако сме сигурни, че съответната променлива никога не би получила отрицателна стойност, може да променим дефиниционната област на променливата, като при декларацията на променливата пред името на типа поставим ключовата дума <b>unsigned.</b>

Променливите от тип <b>char</b> се наричат променливи от символен тип или символни променливи. Символна константа може да бъде всеки символ, намиращ се на клавиатурата на компютъра и още 32 „специални символа“. Символните константи се изписват, като съответният символ се загради с ′(апостроф). Стойността на променлива от тип char може да бъде интерпретирана (в зависимост от контекста) и като цяло число от диапазона от −2<sup>7</sup> = −128 до 2<sup>7</sup> − 1 = 127.

Променливите от тип<b> bool</b> се наричат още булеви или логически променливи т.е. това са променливи от булев(логически) тип.Булевите променливи заемат един байт в оперативната памет на компютъра и приемат две стойности: булевите константи false(лъжа) и true (истина). Стойността на една променлива е false, ако в тази променлива е записано числото 0, в противен случай стойността на променливата е равна на true.

От гледна точка на обектно-ориентираното програмиране, понятието променлива се обобщава с понятието <b>обект</b>, а понятието тип с понятието клас.
Към стандартните типове променливи са и променливите от тип <b>указател и псевдоним</b>
Една променлива се декларира на произволно място в програмата , но задължително преди нейното използване.

Под блок се разбира група от оператори (инструкции), оградени между фигурни скоби { ... }.
Променливата престава да съществува, ако управлението на процеса излезе извън блока в който променливата е декларирана, след което може да бъде декларирана нова променлива със същото име. Блоковете могат да бъдат вложени един друг

Декларирането се извършва по следния начин:
````
тип променлива;
````
където тип е името на типа, а променлива е името на декларираната променлива.
Ако желаем веднага след създаването на променливата да се извърши и инициализация, т.е. да дадем начална стойност на променливата, то това се указва по следния начин:
````
тип променлива = стойност;
или
тип променлива(стойност);
````
Няколко променливи с или без инициализация от един и същи тип могат да се декларират с една команда
````
тип променлива1, променлива2 = стойност, променлива3;
````

Константните променливи се декларират, задължително с инициализация по два начина:
+ Вътре в програмата при деклариране на променливата с помощта на ключовата дума const:
````
const тип променлива = стойност;
````
+ С помощта на директивата към компилатора #define извън програмния код:
````
#define променлива стойност
````

